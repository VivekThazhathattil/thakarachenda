{
    "id": 94,
    "year": 2021,
    "month": 12,
    "day": 27,
    "time": "23:20",
    "title": "വെറുതെ ഒരു ആമുഖം",
    "text": [
        "!PRE_‘അവസാനം എല്ലാം കഴിഞ്ഞല്ലോ. ഹാവൂ, ആശ്വാസമായി’  എന്ന് മനസ്സിൽ പറഞ്ഞ് കൊണ്ട് കണ്ണ് തുറക്കലും കരണത്ത് ഊക്കൻ ഒരു അടി കിട്ടിയതും ഒരുമിച്ചായിരുന്നു. ‘അടിച്ച് പല്ല് മുപ്പത്തിരണ്ടും താഴെയിടും’ എന്നൊക്കെ ആൾക്കാർ പറയണത് കേട്ടിട്ടില്ലേ? അതിപ്പോ സംഭവിച്ചിരിക്കുന്നു. ആ പ്രഹരത്തിൽ നിലത്തേക്ക് വീണുപോയി. അതിന്റെ വേദനയിൽ അപ്പൊ തന്നെ കരയാൻ തുടങ്ങി. കരച്ചിലിനിടയിൽ ഒരു സ്ത്രീശബ്ദം കേട്ടു: ‘മര്യാദയ്ക്ക് മൊത്തം തീർക്കാതെ ഇത് പോലെ ഇങ്ങോട്ട് വീണ്ടും കെട്ടിയെടുത്താൽ ഇനിയും കിട്ടും നല്ല തല്ല്. നിന്റെ അമ്മയാണെന്നൊന്നും ഞാൻ നോക്കില്ല’. കരഞ്ഞു നിലത്ത് കിടന്ന എന്റെ കൈകൾ ഓരോന്ന് വീതം രണ്ട് കിങ്കരന്മാർ പിടിച്ച് എന്നെ ഇരുട്ടിലേക്ക് വലിച്ചോണ്ട് പോയി. ‘എന്തിനാണ് സാറെ ഈ മണ്ടത്തരം കാണിച്ചത്? ഇനി ഫുള്ള് ഒന്ന് കൂടി റിപ്പീറ്റ് ചെയ്യേണ്ടി വരില്ലേ?’ എന്ന് ഇരുട്ടത്ത് ഒരു കിങ്കരൻ ചോദിക്കുന്നുണ്ട്. ‘ഇല്ല, എനിക്കിനി തിരിച്ച് പോകണ്ടാ…’ എന്ന് ഞാൻ അലറി കരഞ്ഞു. എന്ത് പ്രയോജനം? ഏതോ ഹോസ്പിറ്റൽ ബെഡിൽ മുറവിളി കൂട്ടുന്ന ഒരു പെണ്ണിന്റെ പെരുംവയറ്റിലേക്ക് ഒറ്റ ഏറ്!"
    ]
}